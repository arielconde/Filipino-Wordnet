b"Ang bahay-bata, sinapupunan, matris, o utero ay ang bahagi ng katawan ng babae kung saan lumalaki ang isang sanggol hangga't hindi pa isinisilang. Nagtatagal nang siyam na buwan ang umuunlad na katawan ng bata sa loob nito sa loob ng panahon ng pagbubuntis. Agad na matatagpuan ang bahay-bata sa ilalim ng lagusan ng itlog, sa pagitan ng mga balakang. Kalimitang ginagamit sa panitikan ang katawagang sinapupunan. Kung minsan, natatawag din itong inunan, bagaman isa talagang pansamantalang bahagi lamang ng bahay-bata ang inunan, na natatanggal at iniluluwal din ng ina pagkaraang mailabas ang bagong silang na sanggol. Ang bahay-bata ay isang organong kahugis ng peras na nasa loob ng puson ng babae, na naglalaman at nagbibigay ng sustansiya sa umuunlad na namumuong sanggol . "