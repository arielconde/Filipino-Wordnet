b'Ang singsing o anilyo ay isang piraso ng alahas na karaniwang isinusuot sa daliri, partikular na sa daliring palasingsingan. Kalimitang gawa ito sa metal na katulad ng ginto, pilak, platino, ngunit maaari ring yari sa iba pang mga bagay na tulad ng buto o salamin. Marami sa mga singsing ang mayroong nakapatong o nakadikit na batong hiyas. Sa Aklat ng Henesis ng Lumang Tipan ng Bibliya, mayroong "gintong singsing" na nilalarawan sa Henesis 24:20 na, ayon kay Jose Abriol, ay mga uri ng singsing na ikinakabit sa ilong, at ginagamit ng mga kababaihan sa Sirya at Ehipto magpahanggang sa kasalukuyang panahon. Tinatawag na munting singsing, siningsing, o buklod ang isang maliit na anilyo.'