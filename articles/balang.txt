b'Ang mga tipaklong  ay mga kulisap na kumakain ng mga halaman o bahagi ng halaman na nasa subordeng Caelifera sa orden ng mga Orthoptera. Kakaiba sila sa mga kuliglig. Tinatawag ding balang at lukton ang mga tipaklong, bagaman mas tumutukoy ang lukton sa mga batang tipaklong. Sa Bibliya, partikular na sa Aklat ni Joel , mayroong katagang patungkol sa mga tipaklong at nagsasaad ng ganito: "Ang iniwan ng tipaklong ay kinain ng mga balang, ang iniwan ng balang ay kinain ng uod,  ang iniwan  ng uod ay kinain ng kamaksi." Ayon sa paliwanag ni Jose C. Abriol, isang tagapagsalin ng Bibliyang Tagalog, maaaring tumutukoy ang "katagang ito sa apat na uri ng balang o ang iba\'t ibang anyo ng balang." Binanggit pa ni Abriol ang mga katumbas ng mga salitang ito sa Hebreo: garam , arbe , jelec , at jasil . Sa Bibliya pa rin, partikular na sa Marcos 1:6 at Pahayag  9: 3-4, nilarawan ang mga tipaklong bilang salot o maninira ng mga pananim.'