b'Ang lambing, maglambing, o paglalambing  ay maaaring tumukoy sa pagpapakita ng himanting, pagkawili, pagmamahal, pagkagusto, pagkakakursunada, o pagkahilig, pagkandili, pagsasaalang-alang, sa tao, hayop, at iba pang katulad na mga bagay. Isang halimbawa ng pangungusap na nagpapakahulugan ng diwang ito ang "Maglambing ka naman ng konti sa iyong kasintahan." Katumbas ang lambing ng mga salitang kalinga, kumalinga, alindog, umalindog, palayawin , alintana, karinyo, gamlang, at alindugin, na may kaugnayan sa pagpapakita at pagpapadama ng pag-iingat , sapagkat may malasakit ang taong naglalambing. May kaugnayan din ito sa iba pang mga salitang may kaugnayan sa pisikal  na paglalambing katulad ng haplos, hagod, himas, lamyos, halik, yakap, at yapos.'