b'Ang isang beto ang kapangyarihan ng isang opisyal ng estado gaya ng pangulo o gobernador ng estado na pigilan ang isang opisyal na aksiyon lalo na ang pagpasa ng isang panukalang-batas. Sa kasanayan, ang beto ay maaaring absoluto, gaya halimbawa ng sa Konseho ng Seguridad ng Mga Bansang Nagkakaisa na ang mga permanenteng mga miyembro nitong Tsina, United Kingdom, Pransiya, Russia, at Estados Unidos ay may kapangyarihang harangin ang anumang resolusyon. Ito ay maaari ring limitado gaya ng sa prosesong lehislatibo ng Estados Unidos kung saan ang 2/3 ng boto sa mababang kapulungan at mataas na kapulungan ay maaaring manaig sa pag-beto ng pangulo sa isang panukalang batas.'