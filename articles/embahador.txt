b'Ang misyong diplomatiko  ay isang pangkat ng mga tao o kalipunan ng mga mamamayan mula sa estado  o isang pandaigdigang organisasyong intergobernamental  na naroroon sa ibang estado upang katawanin ang nagpadalang estado o organisasyon sa tumatanggap na estado. Sa gawain at nakaugalian, ang misyong diplomatiko ay karaniwang nagpapahiwatig ng misyong permanente o misyong pamalagian, partikular na ang tanggapan ng mga kinatawang diplomatiko ng isang bansa sa loob ng kabiserang lungsod ng ibang bansa. Bukod sa pagiging isang misyong diplomatiko sa bansang kinalalagyan nito, ito ay maaari ring maging isang misyong permanente na hindi naninirahan o hindi residente sa isa o mahigit pang ibang mga bansa. Kung gayon mayroong mga embahadang residente  at hindi residente  sa ibang bansang kinalalagyan.'