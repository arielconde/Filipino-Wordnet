b'Ang bomba, pampasabog, paputok, dinamita o eksplosibo ay mga kimikal na kumpuwestong nakapagdurulot ng pagsambulat o pagsabog. Sumisindi ang mga ito at nasusunog na may malakas na putok. Kabilang sa mga katangian ng mga ito ang pagiging hindi matatag na materyal, napakamabilis na nagbabago ng anyo, at bumubugso itong gumagawa ng malakas na tunog habang nagbabago ng anyo. May dalawang uri ng mga pampasabog: ang mga mababang pampasabog at mga mataas na pampasabog. Nakabatay ang klasipikasyong ito sa bilang ng kanilang pagputok o eksplosyon. Nasusunog na mabilis ang mabababang mga pampasabog, habang sumasambulat naman nang pabugso-bugso ang matataas na mga eksplosibo.'