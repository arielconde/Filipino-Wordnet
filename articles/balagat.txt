b'Ang balagat ay ang dalawang buto sa magkabilang gilid ng dalawang balikat na tinatawag ding klabikula, o butong kulyar. Isang mahabang buto ang isang balagat na bahagi ng balikat, na dumurugtong sa braso patungo sa pangunahing bahagi ng katawan. Ito ang suporta para sa butong iskapula o tunay na paypay  at tumutulong sa malayang pagbitin ng braso. Dahil dito, napapahintulutan ang brasong makagawa ng mga maraming galaw o kilos. Binubuo ang balagat ng mala-esponghang butong tinatawag na kanselus na buto, at natatakpan ng matigas na kabibe ng buto.'