b'Ang pangingilin o abstinensiya  ay isang kinukusa o sinasadyang pagpigil ng sarili mula sa pagpapakasawa, pagpapasasa, pagmamalabis, pagpapalayaw, pagbibigay, pagsunod sa kagustuhan, o pag-iirog sa mga gawaing pangkatawan na malawakang nararanasan bilang nakapagdurulot ng kasiyahan o kaaliwan. Sa pinaka madalas, ang kataga ay tumutukoy sa pangingiling pampagtatalik o abstinensiyang seksuwal, o abstensiyon mula sa alak o pagkain. Ang gawain ay maaaring lumitaw mula sa mga pagbabawal o prohibisyong panrelihiyon o konsiderasyon, pagsasaalang-alang, o pamimitagang praktikal. Ang pangingilin ay maaari ring tumukoy sa mga droga o pinagbabawal na gamot, o maaaring ibang uri ng mga gamot. Halimbawa na ang pangingilin mula sa paninigarilyo. Sari-sari ang mga uri ng pangingilin. Pangkaraniwan itong tumutukoy sa isang pansamantala o bahaging pangingilin mula sa pagkain, katulad ng pag-aayuno. Sa programang may labindalawang hakbang ng Overeaters Anonymous , ang abstinensiya ay isang kataga para sa pagpigil mula sa pagkaing kompulsibo o mapilit , na katulad ang kahulugan sa pagtitimpi sa pag-inom ng alak o nakalalasing na mga inumin. Dahil sa ang rehimen o "pamumuhay" na ito ay nilalayon na maging isang galaw na may kamalayan, malayang pinili upang mapainam ang buhay, ang abstinensiya ay paminsan-minsang ipinagkakaiba mula sa mekanismong pangsikolohiya ng represyon . Ang represyon ay isang kalagayang walang kamalayan na may kinahihinatnang hindi mabuti para sa kalusugan. Tinawag ni Sigmund Freud ang pagpapaagos o pagpapadaloy ng mga enerhiyang seksuwal papunta sa ibang mga gawaing mas katanggap-tanggap na pangkultura o panlipunan bilang "sublimasyon" .'