b'Ang gulong ay isang mabilog na aparatong may kakayahang umikot o uminog sa kaniyang aksis , na nakapagdurulot ng paggalaw na pag-ikot o paggulong. Nakatutulong ito sa pagdadala ng mga bagay na may bigat o lulang tao, at maging sa pagsasagawa ng mga gawaing pangmakina. Kasama ang isang ehe, naiiwasan ng gulong ang pagkakaroon ng pagkagasgas o pamimingki  sa pamamagitan ng galaw o kilos na pagulong. Para umikot ang mga gulong, kailangang may momentum o buwelo sa kaniyang aksis na nagbubuhat sa gawi ng dagsin o iba pang panlabas na lakas o kapangyarihan. Ginagamit ang gulong sa transportasyon o paglalakbay. Nagagamit din ang gulong bilang pangmaneho ng mga sasakyang katulad ng manibela sa kotse at sa barko. Itinuturing na isang payak na makina ang gulong. Tinatawag din itong ruweda.'