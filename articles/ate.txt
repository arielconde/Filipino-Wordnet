b'Ang kapatid, mula sa salitang-ugat na patid, ay ang ugnayan sa pagitan ng mga anak ng ama at ina  sa loob ng isang mag-anak o pamilya. Katumbas ito ng atid, utol, katoto, manang o kapatid na babae, at manong o kapatid na lalaki. Kapag lalaki ang kapatid, tinatawag din itong kaka, manoy, kuya , diko , sangko  Sa mas malawak na sakop ng kahulugan, tumataguri rin ito sa isang malapit na kaibigan , kaanak, kalipi, kadugo, kasama sa kapatiran . Sa ilang mga pahina ng Bibliya, may pagkakataong ginagamit ang katagang kapatid bilang may ibig sabihing "pinsan", ngunit maaari ring maging kasingkahulugan ng "kamag-anakan" at "kababayan", partikular na sa paggamit sa wikang Hebreo at wikang Arameo. Gayundin, ang pariralang "mga kapatid ni Hesus" sa Bibliya ay tumutukoy sa mga pinsan at malalapit na mga kamag-anak ni Hesukristo; ang lahat ng mga kamag-anak o kaya pati na mga kaibigian, sa ganitong diwa, ay "mga kapatid" ngunit hindi "mga kapatid sa dugo". Tinatagurian namang ate ang panganay na kapatid na babae, ditse ang pangalawang kapatid na babae, sanse  ang pangatlong kapatid na babae.'