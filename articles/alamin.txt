b'Ang kilala, makilala o kilalanin ay may ibig sabihing alamin, malaman, mapag-alaman kung sino ang isang tao. May kaugnayan din ito sa talusin , matalos, mabatid, mapagtanto, mapantasan, matarok, mawatasan, matalastasan, matatap, madalumat, o kaya madama kung kung sino o ano talaga ang isang tao o katauhan nito. Maaari rin itong "pagtanggap sa isang bagay bilang katotohanan" o "maging marunong sa pag-gawa ng isang bagay." Kaugnay din ito ng pariralang "makita ang pagkakaiba" ng dalawang bagay, halimbawa ang alin ang mabuti o masama. Kasingkahulugan din ito ng maging pamilyar, o magkaroon ng kamalayan. May kinalaman din ang salitang kilala sa pagiging isang tao na tangi, magiting, bantog, tanyag  o kinakatigan , o kaya isang taong pinagkakatiwalaan. Sa Bibliya, may pakahulugan ang nakilala, ayon sa pagsasalinwika, bilang "sumiping".'